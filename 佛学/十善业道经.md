### 十善业道经

如是我闻，一时，佛在娑竭罗龙宫，与八千大比丘众，三万二千菩萨摩诃萨俱。尔时，世尊告龙王言。一切众生，心想异故，造业亦异，由是故有诸趣轮转。龙王，汝见此会及大海中，形色种类，各别有耶？如是一切，靡不由心，造善不善，身业语业意业所致。而心无色，不可见取，但是虚妄，诸法集起，毕竟无主，无我我所。虽各随业，所现不同，而实于中，无有作者，故一切法皆不思议。自性如幻，智者知己，应修善业，以是所生蕴处界等，皆悉端正，见者无厌。

龙王，汝观佛身，从百千亿福德所生，诸相庄严，光明显曜，蔽诸大众，设无量亿自在梵王，悉不复现，其有瞻仰如来身者，岂不目眩。汝又观此诸大菩萨，妙色严净，一切皆由修习善业福德而生。又诸天龙八部众等大威势者，亦因善业福德所生。今大海中所有众生，形色粗鄙，或大或小，皆由自心种种想念，做身语意诸不善业，是故随业，各自受报。

汝今常应如是修学，亦令众生了达因果，修习善业。汝当于此，正见不动，勿复堕在断常见中，于诸福田，欢喜敬养，是故汝等，亦得人天尊敬供养。

-----------------------------------------------------

龙王，当知菩萨有一法，能断一切诸恶道苦。何等为一？谓于昼夜，常念思惟观察善法，令诸善法念念增长，不容毫分不善间杂，是即能令诸恶永断，善法圆满，常得亲近诸佛菩萨及余圣众。言善法者，谓人天身，声闻菩提，独觉菩提，无上菩提，皆依此法，以为根本，而得成就，故名善法。此法即十善业道。何等为十？谓能永离 杀生，偷盗，邪行，妄语，两舌，恶口，绮语，贪欲，嗔恚，邪见。

----------------------------------------------------

龙王，若离杀生，即得成就十离恼法。何等为十？
1. 于诸众生，普施无畏
2. 常于众生，起大慈心
3. 永断一切嗔恚习气
4. 身常无病
5. 寿命长远
6. 恒为非人之所守护
7. 常无恶梦，寝觉快乐
8. 灭除怨结，众怨自解
9. 无恶道怖
10. 命终生天

是为十。若能回向阿耨多罗三藐三菩提者，后成佛时，得佛随心自在寿命

---------------------------------------------------

复次龙王，若离邪行，即得四种智所赞法。何等为四？
1. 诸根调顺
2. 永离諠掉
3. 世所称叹
4. 妻莫能侵

是为四，若能回向 阿耨多罗三藐三菩提者，后成佛时，得佛丈夫隐密藏相

----------------------------------------------------

复次龙王，若离妄语，即得八种天所赞法，何等为八？
1. 口常清净，优钵华香
2. 为诸世间之所信伏
3. 发言成证，人天敬爱
4. 常以爱语，安慰众生
5. 得胜意乐，三业清净
6. 言无误失，心常欢喜
7. 发言尊重，人天奉行
8. 智慧殊胜，无能制伏

是为八，若能会向阿耨多罗三藐三菩提者，后成佛时，即得如来真实语

------------------------------------------------------

复次龙王，若离两舌，即得五种不可坏法。何等为五？
1. 得不坏身，无能害故
2. 得不坏眷属，无能破故
3. 得不坏信，顺本业故
4. 得不坏法行，所修坚固故
5. 得不坏善知识，不诳惑故

是为五，若能会向 阿耨多罗三藐三菩提者，后成佛时，得正眷属，诸魔外道不能沮坏

---------------------------------------------------

复次龙王，若离恶口，即得成就八种净业，何等为八？
1. 言不乘度
2. 言皆利益
3. 言必契理
4. 言词美妙
5. 言可承领
6. 言则信用
7. 言无可讥
8. 言尽爱乐

是为八，若能会向 阿耨多罗三藐三菩提者，后成佛时，具足如来梵音声相

--------------------------------------------------

复次龙王，若离绮语，即得成就三种决定。何等为三
1. 定为智人所爱
2. 定能以智，如实答问
3. 定于人天，威德最胜，无有虚妄

是为三，若能回向 阿耨多罗三藐三菩提者，后成佛时，得如来诸所授记，皆不唐捐

-------------------------------------------------

复次龙王，若离贪欲，即得五种自在，何等为五？
1. 三业自在，诸根具足故
2. 财物自在，一切怨贼不夺故
3. 福德自在，随心所欲，物皆备故
4. 王位自在，珍奇妙物，皆奉献故
5. 所获之物，过本所求百倍殊胜，由于昔时不悭嫉故

是为五，若能回向 阿耨多罗三藐三菩提者，后成佛时，三界特尊，皆共敬养

-------------------------------------------------

复次龙王，若离嗔恚，即得八种喜悦心法。何等为八？
1. 无损恼心
2. 无嗔恚心
3. 无诤讼心
4. 柔和质直心
5. 得圣者慈心
6. 常作利益，安众生心
7. 身相端庄，众共尊敬
8. 以和忍故，速生梵世

是为八，若能回向 阿耨多罗三藐三菩提者，后成佛时，得佛无碍心，观者无厌

-------------------------------------------------

复次龙王，若离邪见，即得成就十功德法，何等为十？
1. 得真善意乐，真善等侣
2. 深信因果，宁殒身命，终不作恶
3. 惟归依佛，非余天等
4. 直心正见，永离一切吉凶疑网
5. 常生人天，不更恶道
6. 无量福德，转转增胜
7. 永离邪道，行于圣道
8. 不起身见，舍诸恶业
9. 住无碍见
10. 不堕诸难

是为十，若能回向 阿耨多罗三藐三菩提者，后成佛时，速证一切佛法，成就自在神通

---------------------------------------------------

